{
    "dynasty": "元",
    "poet": "陈基",
    "poem": [
        {
            "title": "分署望风凰山",
            "content": "秋气日以佳，微云不成雨。青山天际来，与我为宾主。飞龙及舞凤，突兀在庭户。须臾雾霭收，草树粲堪数。謇予糜鹿姿，讵意婴圭组。蹙缩匪天真，驱驰漫尘土。偶坐属无喧，晴容湛空宇。欲去复踟蹰，此意谁当与？",
            "comment": ""
        },
        {
            "title": "夏夜怀李尚志",
            "content": "蟋蟀已在壁，烦暑犹未歇。离居感时序，忧端难断绝。绿树含微风，明河湛秋月。念子行未归，徘徊至明发。",
            "comment": ""
        },
        {
            "title": "题玉山草堂",
            "content": "隐居家住玉山阿，新制茅堂接薜萝。悲翠飞来春雨歇，麝香眠处落花多。《竹枝》已听巴人调，桂树仍闻楚客歌。明日扁舟入青浦，不堪离思隔沧波。",
            "comment": ""
        },
        {
            "title": "淮阴杂兴",
            "content": "千里相逢淮海滨，一枝谁寄岭梅春。老来易感山阳笛，年少休轻胯下人。失侣雁如秦逐客，畏寒花似楚遗民。每过百战疮痍地，立马西风为损神。",
            "comment": ""
        },
        {
            "title": "十一月晦与同幕诸公登南高峰因过湖上小集",
            "content": "落日湖头舣画船，买鱼沽酒不论钱。共过天下登临地，却忆官家全盛年。绿水映霞红胜锦，远山凝黛淡如烟。相携此夕干戈际，一听笙歌一慨然。",
            "comment": ""
        },
        {
            "title": "裁衣曲",
            "content": "殷勤织纨绮，寸寸成文理。裁作远人衣，缝缝不敢迟。裁衣不怕剪刀寒，寄远惟忧行路难。临裁更忆身长短，只恐边城衣带缓。银灯照壁忽垂花，万一衣成人到家。",
            "comment": ""
        }
    ]
}