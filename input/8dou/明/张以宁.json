{
    "dynasty": "明",
    "poet": "张以宁",
    "poem": [
        {
            "title": "丝瓜",
            "content": "黄花翠蔓子累累，写出西风雨一篱。愁绝客怀浑怕见，老来万缕足秋思。",
            "comment": ""
        },
        {
            "title": "有感",
            "content": "马首桓州又懿州，朔风秋冷黑貂裘。可怜吹得头如雪，更上安南万里舟。",
            "comment": ""
        },
        {
            "title": "峨眉亭",
            "content": "白酒双银瓶，独酌峨眉亭。不见谪仙人，但见三山青。秋色淮上来，苍然满云汀。欲将十五弦，弹与蛟龙听。",
            "comment": ""
        },
        {
            "title": "送重峰阮子敬南还",
            "content": "君家重峰下，我家大溪头。君家门前水，我家门前流。我行久别家，思忆故乡水。何况故乡人，相见六千里。十年在扬州，五年在京城。不见故乡人，见君难为情。见君情尚尔，别君奈何许？送君遽不堪，忆君良独苦。君归过溪上，为问水中鱼。别时鱼尾赤，别后今何如？",
            "comment": ""
        }
    ]
}