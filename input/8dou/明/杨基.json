{
    "dynasty": "明",
    "poet": "杨基",
    "poem": [
        {
            "title": "浣溪沙 上巳",
            "content": "软翠冠儿簇海棠，砑罗衫子绣丁香。闭来水上踏青阳。风暖有人能作伴，日长无事可思量。水流花落任匆忙。",
            "comment": ""
        },
        {
            "title": "舟抵南康望庐山",
            "content": "春山如春草，春来无不好，况是香炉峰，百叠烟屏围五老。嘤嘤历历谷鸟哀，朱朱粉粉山花开，芙蓉削山紫雾上，瀑布倒泻青天来。船头春山重回首，世上虚名一杯酒，李白雄豪绝妙诗，同与徐凝传不朽。明日移舟过洞庭，兰花斑竹远沙汀，摩挲老子双愁眼，细看君山一点青。",
            "comment": ""
        },
        {
            "title": "天平山中",
            "content": "细雨茸茸湿楝花，南风树树熟枇杷。徐行不记山深浅，一路莺花送到家。",
            "comment": ""
        },
        {
            "title": "清平乐",
            "content": "欺烟困雨，拂拂愁千缕。曾把腰枝羞舞女，赢得轻盈如许。犹寒未暖时光，将昏渐晓池塘。记取春来杨柳，风流全在轻黄。",
            "comment": ""
        },
        {
            "title": "春草",
            "content": "嫩绿柔香远更浓，春来无处不茸茸。六朝旧恨斜阳里，南浦新愁细雨中。近水欲迷歌扇绿，隔花偏衬舞裙红。平川十里人归晚，无数牛羊一笛风。",
            "comment": ""
        },
        {
            "title": "无题和唐李义山商隐",
            "content": "一瓣芙蕖是彩舟，棹歌离思两夷犹。风鬟雾鬓遥相忆，月户云窗许暂留。波冷绿尘罗袜晓，恨添红叶翠颦秋。双鸾镜里瑶台雪，任是无情也上头。",
            "comment": ""
        },
        {
            "title": "美人剌绣",
            "content": "风送杨花满绣床，飞来紫燕亦成双。闲情正在停针处，笑嚼残绒唾碧窗。",
            "comment": ""
        },
        {
            "title": "岳阳楼",
            "content": "春色醉巴陵，阑干落洞庭。水吞三楚白，山接九疑青。空阔鱼龙气，婵娟帝子灵。何人夜吹笛，风急雨冥冥。",
            "comment": ""
        },
        {
            "title": "遇史克敬询故园",
            "content": "三年身不到姑苏，见说城边柳半枯。纵有萧萧几株在，也应啼杀城头乌。",
            "comment": ""
        },
        {
            "title": "菩萨蛮",
            "content": "水晶帘外娟娟月，梨花枝上层层雪。花月两模糊，隔窗看欲无。　　月华今夜黑，全见梨花白。花也笑姮娥，让他春色多。",
            "comment": ""
        }
    ]
}