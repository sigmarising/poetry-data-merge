{
    "dynasty": "明",
    "poet": "袁宏道",
    "poem": [
        {
            "title": "文殊台",
            "content": "芙蓉万尺花如铁，秋窗尽洒红霞屑。螺顶仙人骑杖来，天衣晓带雪山雪。帝遣神丁量海洗，绣锷斑裬生增砥。一萍吹作浔阳城，半匕疏为九江水。高青直上一万重，绿瞳失启金泥封。",
            "comment": ""
        },
        {
            "title": "闻省城急报",
            "content": "黄鹄矶头红染泪，手杀都堂如儿戏；飞鞍叠骑尘碾尘，报书一夕三回至。天子圣明臣敛手，胸臆决尽天下事。二百年来好纪网，辰裂星纷委平地。天长阍永叫不闻，健马那堪持朽辔。书生痛哭倚蒿篱，有钱难买青山翠。",
            "comment": ""
        },
        {
            "title": "大堤女",
            "content": "文窗斜对木香篱，胡粉薄施细作眉。贪向墙头看车马，不知裙着刺花儿。",
            "comment": ""
        },
        {
            "title": "江上见数渔舟为公卒所窘",
            "content": "钓竿拂晓霜，衣薄芦花絮。一亩不籍官，也被官差去。",
            "comment": ""
        },
        {
            "title": "显灵宫集诸公，以“城市山林”为韵",
            "content": "野花遮眼酒沾涕，塞耳愁听新朝事；邸报束作一筐灰，朝衣典与栽花市。新诗日日千余言，诗中无一忧民字；旁人道我真聩聩，口不能答指山翠。自从老杜得诗名，忧君爱国成儿戏。言既无庸默不可，阮家那得不沉醉？眼底浓浓一杯春，恸于洛阳年少泪。",
            "comment": ""
        },
        {
            "title": "横塘渡",
            "content": "横塘渡，临水步。郎西来，妾东去。妾非倡家女，红楼大姓妇。吹花误唾郎，感郎千金顾。妾家住虹桥，朱门十字路。认取辛夷花，莫过杨梅树。",
            "comment": ""
        },
        {
            "title": "棹歌行",
            "content": "妾家白苹洲，随风作乡土；弄篙如弄针，不曾拈一缕。四月鱼苗风，随君到巴东。十月洗河水，送君发扬子。扬子波势恶，无风粮亦作。江深得鱼难，鸬鹚充糕臛。生子若凫雏, 穿江复入湖。长时剪荷叶，与儿作衣襦。",
            "comment": ""
        },
        {
            "title": "西泠桥",
            "content": "西泠桥，水长在。松叶细如针，不肯结罗带。莺如衫，燕如钗，油壁车，砍为柴，青骢马，自西来。昨日树头花，今日陌上土。恨血与啼魂，一半逐风雨。",
            "comment": ""
        },
        {
            "title": "桃花雨",
            "content": "浅碧深红大半残，恶风催雨剪刀寒。桃花不比杭州女，洗却胭脂不耐看。",
            "comment": ""
        },
        {
            "title": "竹枝词",
            "content": "雪里山茶取次红，白头孀妇哭青风。自从貂虎横行后，十室金钱九室空。",
            "comment": ""
        }
    ]
}